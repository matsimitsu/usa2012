---
title: Home Sweet Home
date: 2012/06/22
location: California, New Jersey, New York USA - Amsterdam, NL
---

De afgelopen 3 dagen hebben we het grote nadeel van vliegvakanties zelf mogen ervaren. Oorspronkelijk hadden we ruim 10 uur tussen het landen van onze vlucht van San Francisco(SFO) naar John F. Kennedy Airport(JFK), New York gepland, maar een hevige storm aan de oostkust en een brand in een vluchtcontrolecentrum gooiden roet in het eten.

Die 10 uur tussen de vluchten was voldoende om van het ene vliegveld (JFK) naar het andere vliegveld in de buurt van New York te rijden (Newark Liberty International Airport, New Jersey). De rit duurt ongeveer anderhalf uur met de trein en 45 minuten met de taxi. Normaal moet je 3 uur van tevoren aanwezig zijn op het vliegveld voor een internationale vlucht, dus we zouden dan eventueel nog even New York zelf in kunnen gaan voor wat last-minute souvenier shopping.

Het vliegtuig dat ons van SFO naar JFK zou brengen had helaas bijna zes uur vertraging opgelopen, wat er ineens voor zorgde dat de ruime planning ineens heel krap zou worden. Omdat de vlucht die wij hadden geboekt de laatste van die dag was, hadden we ook geen alternatieven. Uiteraard hadden we geen annuleringsverzekering, want wat kan er fout gaan...

Lang verhaal kort hebben we van 8 uur s'avonds tot half 6 in de ochtend besteed op het vliegveld van San Francisco met het verversen van de vluchtstatus pagina van JetBlue. Omdat het de laatste vlucht was, waren alle eten- en drinkgelegenheden al gesloten en er was verder ook niet veel te doen.

Wonder boven wonder hebben we het toch gered, mede dankzij een taxichauffeur die niet vies was van de meest smerige truukjes om ons door het drukke verkeer in New York heen te loodsen. (inhalen op invoegstrook etc).

Uiteindelijk hadden we een half uur speling op Newark, mede omdat we al online ingechecked hadden en daardoor een hele lange rij over konden slaan.

Gelukkig serveren ze op KLM vluchten gratis bier, zodat we toch nog redelijk ontspannen onze laatste vlucht konden doorbrengen.
