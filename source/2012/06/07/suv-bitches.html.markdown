---
title: On the road - Dag 1
date: 2012/06/06
location: Pennsylvania, USA
---

Wakker worden en de koffers inpakken, de eerste dag van vele dat we dit doen. Rond 9 uur belde DJ om te zeggen dat hij beneden stond met de auto. Geheel in New Yorkse stijl met getoeter en middelvingers schieten we over de Turnpike naar Newark Liberty International Airport, afdeling huurauto's.

Na het invullen van wat papierwerk konden we naar de parkeergarage lopen om de auto op te halen. En we mogen niet klagen! Een gloednieuwe Nissan Pathfinder met welgeteld 123,8 Miles op de teller staat ons op te wachten. Inclusief "new car smell" en een volle tank.

Het is altijd even wennen, die amerikaanse auto's. Voor Nederlandse begrippen rijden ze als een zak hooi. Remmen intrappen heeft als enige gevolg dat je remlicht aangaat, maar stoppen ho maar. Het stuur zit er ook in voor de sier, er aan draaien heeft weinig effect.

Gelukkig is het na een half uurtje wennen prima te doen en 200 miles later kan ik zelfs zeggen dat deze auto een stuk beter rijdt dan de Jeep Grand Cherokee van vorig jaar!

Inmiddels begint de maag te knorren en is het tijd voor ontbijt. Dunkin' Doughnuts it is! Voor mij een breakfast burrito om de dag te beginnen en voor maurits een Steak and Cheese broodje.

Het landschap is prachtig en de stralende zon wordt zo nu en dan afgewisseld door een bui hevige regen. Gelukkig duren ze nooit zo lang.

Na zo'n 300 miles zitten we in de buurt van Boison, Pennsylvania en is het tijd voor Maurits om te rijden, kan ik mooi dit verhaal typen ;).

